Cosa vogliamo

Quello che vogliamo è un comune che guarda con fiducia al futuro, che non si chiude in sé stesso e nelle proprie paure ma che è pronto a raccogliere nuove sfide; un comune a misura di famiglia, solidale e inclusivo, che guarda con orgoglio alle proprie tradizioni e alla propria storia ma che è pronto a rinnovarsi e a proiettarsi nel futuro. Un comune dove la sostenibilità non è solo uno slogan, ma è lo stile che ispira tutte le azioni pubbliche. Un comune che valorizza le persone e le loro capacità non all’insegna dell’io, ma del noi e della comunità. Un comune dove le cose si fanno e si decidono insieme, un comune dove si sta bene e si cresce insieme agli altri.

In cosa crediamo

Crediamo nella legalità, nei valori fondamentali della democrazia, del rispetto delle libertà individuali, del pluralismo e della partecipazione. Crediamo nella partecipazione attiva dei cittadini e ci ispiriamo agli ideali della pace, della solidarietà, del volontariato, dell’accoglienza, dell’equità. Nell’ottica della sussidiarietà riteniamo che ogni cittadina e ogni cittadino possa concorrere alla costruzione del bene comune.

Come amministreremo

Ci confronteremo costantemente con la gente e privilegeremo il dialogo; quando saremo chiamati a decidere lo faremo nell’interesse della collettività. Vogliamo che la partecipazione sia al centro della nostra azione politica: i cittadini devono essere messi a parte delle scelte amministrative e devono poter esprimere la propria opinione, anche con strumenti di codecisione. In questo senso va valorizzato l’apporto di tutti, in particolare dell’Osservatorio Sociale, delle associazioni, del mondo del volontariato, delle aggregazioni giovanili. Vogliamo riproporre le assemblee della cittadinanza, al fine di metterla a parte dei progetti politici e amministrativi più importanti. Continueremo a organizzare tavoli di confronto con le associazioni sportive e culturali, le istituzioni educative e gli operatori economici, al fine di condividere il percorso di crescita del territorio.

Lavoreremo in rete con gli altri Comuni, soprattutto con quelli dell’Unione Territoriale Intercomunale Tagliamento: la recente riforma regionale degli locali presenta delle lacune ed è sicuramente perfettibile, ma è anche un’opportunità di non poco conto per lo sviluppo del nostro territorio. Il compito che ci prefiggiamo è quello di riuscire a cogliere queste opportunità e, attraverso la condivisione di alcune funzioni, riuscire ad ottimizzare i servizi, efficientare i costi della macchina organizzativa e massimizzare le ricadute positive su cittadini e territorio.

Amministreremo con competenza: nel corso degli ultimi cinque anni abbiamo potuto acquisire esperienze e conoscenze approfondite in tema di gestione della macchina amministrativa comunale che intendiamo mettere a frutto, al servizio della comunità. Sono tante le progettualità in corso che con noi potrebbero proseguire speditamente ed essere realizzate in tempi brevi.

Sceglieremo la sobrietà in tutte le azioni e continueremo a prodigarci per evitare gli sprechi di denaro pubblico e massimizzare i benefici di tutte le azioni intraprese. Ci adopereremo affinché gli equilibri di bilancio si trovino contenendo al minimo la pressione fiscale e tributaria sui cittadini contribuenti. Agiremo in maniera trasparente: le nuove tecnologie potranno favorire la comunicazione con i cittadini.


.. bottom of content
